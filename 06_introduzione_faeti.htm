<html>
<head>
<meta http-equiv="Content-Type" content="text/html; charset=windows-1252">
<link rel="stylesheet" type="text/css" href="stylesheet.css">
<title>I colori del buio ~ Introduzione - Agnelli</title>
</head>
<body class="body-gen">
<center>
<table cellpadding="0">
<tr>
<td align="right" width="800">
<a title="Go to Home page" href="index.html">
<img border="0" src="images/icoloridelbuio_320.gif" width="320" height="36"></a>
</td>
</tr>
</table>

<table cellpadding="10" border="1" cellspacing="0">
<tr>
<td class="td-justify" width="800">
<h3>Introduzione: <br>
Voci da un altro tempo, segni da un altro luogo ~ Antonio Faeti</h3>

<p><br>
L'arte infantile, come spiegava uno dei suoi primi studiosi, Corrado Ricci, 
molto spesso ci viene incontro, non siamo noi che andiamo a cercarla davvero. 
Così, questi bambini giapponesi degli anni trenta hanno voluto raggiungere altri 
occhi, dire ad altre persone ciò che avevano da dire. L'ar-te infantile ha 
comunque due patrie, e lo si vede bene anche in questo caso. La prima è la 
patria Infanzia, con la sua storia sottesa, sussurrata, e i suoi eventi che 
valgono al più come indizi. La seconda è la patria che si riferisce 
all'antropologia culturale, e ci dice di come oggetti, spazi, modalità 
espressive possano, anche all'interno della dimensione infantile, risultare 
condizionati da mode, stili, atteggiamenti, tecniche appartenenti a spazi 
adulti. Paesaggi che sono, un poco, di tutti i bambini del mondo, con la 
struttura arcana e il sapore di alba di cui ci parlano le tavole create da ogni 
infanzia. Paesaggi che sono, molto, solo di questi bambini giapponesi, del loro 
universo pittorico, degli accadimenti storici entro cui va inserito il concorso 
a cui parteciparono, dei materiali, delle guide, delle suggestioni, delle attese 
con cui dovettero interloquire. Nell'impossibilità di possedere quelle 
informazioni insostituibili, che si ricavano solo dall'osservazione diretta e 
continuata dei bambini che dipingono - ovvero di cedere a quella estasi 
percettiva che coglieva Paul Klee mentre &quot;apprendeva&quot; dal suo bambino - occorre 
cedere a stimoli diversi, seguire tracce anche casuali, almeno in apparenza. 
Quando si sono lasciati lì, quando ci si abbandona al volgere dei pensieri, 
questi disegni sembrano richiamare Sogni di Akira Kurosawa, un film del 1990. II 
film è composto da otto episodi: nel primo, &quot;Sole attraverso la pioggia&quot;, un 
bambino assiste al matrimonio delle volpi disobbedendo a un ordine preciso che 
gli viene dalla madre; nel secondo, &quot;Il pescheto&quot;, un bambino ottiene che un 
pescheto non sia abbattuto e, per premiarlo, le divinità arboricole danzano per 
lui.</p>

<p>La provvisoria ermeneutica di cui ci si può dotare quando non si possiedono 
autentici strumenti interpretativi si vale certo di questo accostamento. Nella 
memoria filmica di Kurosawa, così come nei disegni di questi bambini, c'è un 
rapporto tra cultura e natura che sembra possedere un sedimento comune. Gli 
alberi e i manufatti, le case e il verde, gli edifici pubblici e i prati, 
alludono a un dialogo che è vivo e perdurante. Le case della tradizione si 
stringono ai viali della modernità, sembra che i bambini - anche guardando alle 
intenzioni del concorso - dicano soprattutto che il loro paese vive di questo 
sistema civile di rapporti. E non c'è dubbio che, a guardarli tutti, il 
messaggio ignoto degli ignoti autori, risvegli in noi echi profondi, come se, di 
questo invito a onorare i luoghi e la natura, noi fossimo i destinatari 
legittimi, scelti davvero.</p>
</td>
</tr>
<tr>
<td class="footer">
<p align="center"><a href="index.html">Home</a> | <a href="07_introduzione_sermidi.htm">Next</a></p>
</td>
</tr>
</table>
</center>
</body>
</html>