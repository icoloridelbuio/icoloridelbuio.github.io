<html>
<head>
<meta http-equiv="Content-Type" content="text/html; charset=windows-1252">
<link rel="stylesheet" type="text/css" href="stylesheet.css">
<title>I colori del buio ~ Introduzione - Agnelli</title>
</head>
<body class="body-gen">
<center>
<table cellpadding="0">
<tr>
<td align="right" width="800">
<a title="Go to Home page" href="index.html">
<img border="0" src="images/icoloridelbuio_320.gif" width="320" height="36"></a>
</td>
</tr>
</table>

<table cellpadding="10" border="1" cellspacing="0">
<tr>
<td class="td-justify" width="800">
<h3>Introduzione: <br>
Cenni sui rapporti tra Giappone e Italia nel periodo 1937-1940 ~ Maurizio 
Bertolotti</h3>

<p><br>
Nel novembre del 1937 l'Italia aderì al patto che un anno prima era stato 
stretto tra Giappone e Germania. L'accordo - la cui principale finalità era di 
contrastare l'opera dell'Internazionale comunista - fu sottoscritto da Ciano per 
l'Italia, da von Ribbentrop per la Germania e dall'ambasciatore Hotta per il 
Giappone. Un secondo patto tripartito fu siglato i127 settembre 1940, quando la 
guerra era già in corso, per definire i termini dell'alleanza militare tra le 
tre potenze.</p>

<p>Nei tre anni compresi tra questi due fondamentali patti, i rapporti tra 
Giappone e Italia si fecero sempre più stretti. Ai contatti politici e 
diplomatici fecero seguito accordi economici e commerciali. In seguito al 
riconoscimento da parte del Giappone della sovranità italiana sui territori 
dell'Africa orientale, veniva dischiuso al Giappone l'accesso ai mercati delle 
nuove colonie italiane.</p>

<p>Nel contempo si stabilivano relazioni culturali e si sviluppava tra i due 
popoli una corrente di interesse che non aveva riscontri nel passato. Del 
Giappone e dei giapponesi, così come di altri popoli dell'Asia orientale, gli 
italiani avevano infatti allora una nozione ancora assai vaga e imperfetta. A 
una migliore conoscenza dell'Impero del Sol Levante contribuì in questi anni in 
modo particolare la stampa. Anche sui piccoli giornali di provincia non passava 
giorno che non si parlasse del Giappone. La maggior parte degli articoli 
trattava naturalmente di argomenti politici e militari (specialmente assidue 
erano le cronache relative al conflitto tra Cina e Giappone), ma non mancavano 
note di costume, ragguagli sull'economia e la società giapponesi, informazioni 
di carattere antropologico ed etnografico.</p>

<p>Anche le visite dei diplomatici nipponici offrivano agli italiani l'occasione 
di farsi un'idea più chiara e più precisa dei nuovi amici e alleati asiatici, 
sebbene i parallelismi che in tali frangenti venivano avanzati appaiano oggi un 
poco forzati. Notevole sotto questo profilo fu ad esempio la visita che 
l'inviato giapponese, barone Okura, effettuò in Italia nei mesi di novembre e 
dicembre del 1937, subito dopo la firma del patto tripartito. Nel suo viaggio 
Okura toccò le principali città, visitò aziende agricole, fabbriche, uffici e si 
spinse sin nei territori coloniali. Animato dal desiderio di consolidare l'unità 
tra i due stati e di favorire la nascita di caldi sentimenti di amicizia e di 
solidarietà tra i due popoli, Okura sottolineava volentieri nei suoi discorsi 
pubblici le analogie tra i due paesi. Alle somiglianze nella conformazione 
geografica si accompagnavano, secondo l'inviato giapponese, significativi 
parallelismi storici. Entrambi i paesi erano giunti all'unificazione nazionale 
nell'ultimo trentennio dell'Ottocento e si erano sviluppati rapidamente nella 
prima parte del nuovo secolo sotto la spinta di un impetuoso aumento della 
popolazione. Essendo d'altra parte entrambi poveri di risorse naturali, la 
sovrabbondanza della popolazione poneva loro l'esigenza di una rapida 
espansione. Non v'era dunque da sorprendersi - concludeva Okura - che tra i due 
popoli si fosse sviluppata un'analoga mentalità. Opinioni del genere, riprese 
con grande evidenza dalla stampa, erano naturalmente destinate a incoraggiare la 
curiosità degli italiani nei confronti del Giappone. Nel clima di esaltazione 
militarista allora dominante in Italia, era comunque soprattutto la potenza 
bellica del presente a colpire la fantasia dei giovani e dei meno giovani, 
esposti all'assordante propaganda del regime. Se l'entusiasmo per l'asse 
Roma-Berlino-Tokio induceva allora molte famiglie a battezzare con il nome di 
Rober-to i loro neonati maschi, nell'idea che allora i bambini si facevano del 
presente (e che essi trasferivano nei loro disegni) finivano per prevalere le 
immagini e i simboli della guerra.</p>

<p>A quanto pare, non ugualmente caratterizzate in senso militarista erano 
invece le rappresentazioni dei bambini giapponesi. Si tratta certamente di una 
circostanza significativa, che forse si può ricondurre alla diversità del 
sistema scolastico giapponese, nel quale l'educazione non era condizionata 
dall'ideologia e dalla pratica totalitaria così come accadeva in Germania e in 
Italia.</p>

<p>&nbsp;</p>
</td>
</tr>
<tr>
<td class="footer">
<p align="center"><a href="index.html">Home</a> | <a href="06_introduzione_faeti.htm">Next</a></p>
</td>
</tr>
</table>
</center>
</body>
</html>